---
layout: post
title: Tra la natura selvaggia al Francois Peron National Park
categories: 
  - post
  - australia
  - isole
published: true
---

Sede di comunità aborigene per **25.000 anni**, al **Francois Peron National Park**, a 726 km a nord di Perth nel Western Australia, sarete a contatto con il vostro Io avventuriero e selvaggio. Tra dune rosse, acqua cristallina e animali selvatici, è il posto perfetto per qualche camminata e campeggi estremi.

Nato come allevamento di pecore, nel 1990 il Governo Australiano ha deciso di comprarlo e renderlo un parco nazionale.

Qui troverete animali rarissimi perchè è in vigore il **Programma Eden**, con cui si sta cercando di reintrodurre specie quasi del tutto estinte, come il **Bilby**, un mammifero simile a un coniglio con orecchie alla Dumbo, il Woylie, il Mallefowl, un pavone in miniatura, il Banded- hare Wallaby, un incrocio tra un coniglio e un canguro e tanti altri.

Ma parlando di animali selvatici, nel parco ne troverete di unici nel loro genere, come emu, fairy-wrens, piccoli uccelli tutti blu, finches, pappagallini coloratissimi e wedgebills, uccelli grigi e rossi con una cresta degna di un vero mohicano.
Per non parlare dei rettili, come il **Thorny Devil**, una piccola lucertola tutta spine o il bearded dragon, un vero e proprio drago in miniatura!
E se tutto questo ancora non vi ha convinto, oltre a un'immensa quantità di serpenti, si possono avvistare tra le onde delle stupende baie anche delfini, squali, enormi tartarughe marine e mante grandi quanto l'uomo.

![LE DUNE ROSSE][1]

Passeggiare sul lungo sentiero costiero per giungere a **Skipjack Point** e **Cape Peron** vi permetterà di avvistare questi sontuosi animali marini e godervi le dune di un rosso quasi vulcanico che si spengono lentamente dentro al mare.

![LE SALINE][2]

Raggiungete con la vostra 4x4 **Blue Lagoon**, un'antica salina ora trasformata in baia o Herald Bright e, se siete dei veri avventurieri, campeggiate qui per la notte. Questo è l'unico punto all'interno del Parco Nazionale dove è possibile picchettare la propria tenda. È vero, non sarà certo comodo come un bel letto in un Resort, ma provate a pensare all'emozione di alzarvi la mattina con il rumore delle onde che si infrangono sugli scogli e perchè no, con qualche delfino che vi dà il buon giorno mentre fate colazione.
Se volete rivivere fino in fondo il film **Cast Away**, avrete anche la possibilità di provare a pescare tra le flotte di pesci che vi gireranno intorno incuriositi, andare in **barca** o in **kayak**.

**Buona avventura!**




  [1]: https://lh3.googleusercontent.com/vbqhWKNYY9KFPMfJxb5Rykrb13HOuMCGCmmmN0t-gQ=s400 "panorama delle dune rosse"
  [2]: https://lh6.googleusercontent.com/Sz83e2Qp3yxhK_g75J4uhFAJuJtWelohpLBvrCk4VQ=s400 "Blue Lagoon dall'alto"