---
published: true
layout: post
categories: 
  - australia
  - post
---

#KANGAROO ISLAND, IL MEGLIO DELL'AUSTRALIA IN UN'ISOLA

![Un canguro beato sulla spiaggia di Kangaroo Island](/https://lh6.googleusercontent.com/-HUkt-KIh6Y0/VCyevnNH_LI/AAAAAAAAAJw/o32FTXPPgQ4/s400/737434-kangaroo-island.jpg "Un canguro beato sulla spiaggia di Kangaroo Island")
Con un traghetto da **Cape Jervis**, circa 2 ore di macchina da **Adelaide**, arriverete alla meravigliosa isola di **Kangaroo Island**, dove il nome dice tutto.
Come fa un'isola verde e rigogliosa ad avere anche un suo deserto personale, spiagge bianche e baie magiche? Kangaroo Island ci riesce. Il tutto accompagnato da canguri che saltellano in mezzo alla strada, koala che riposano all'ombra di **eucalipti**, **echidna** che vi faranno sorridere con il loro camminare traballante e deciso ed emu che cercheranno di beccare tutto il cibo a loro disposizione.
Diversamente dalle grandi città australiane, qui natura e animali sono l'anima dell'isola.

Kangaroo Island ha molto da offrire ai suoi visitatori: **tre parchi nazionali**, **vino** locale, **alimenti** tipicamente isolani, senza dimenticare **delfini** e **balene** che spesso vi faranno compagnia nelle baie.
Parlando dei parchi, il **Flinder Chase National Park** è il più grande dell'isola e si trova all'estremo sud-ovest. Qui troverete tutti i paesaggi che spesso si trovano sulle cartoline e fotografie riguardanti questo **paradiso terrestre** come le **Remarkable Rocks**, rocce intagliate dal vento e dalla salsedine che svettano sulla scogliera a sud dell'isola. Un tripudio di colori, dove l'arancione acceso e il grigio delle rocce contrasta con l'azzurro e il blu intenso del mare; **l'Admiral Arch**, che sembra un'opera su misura di un famoso architetto per creare una cornice espressionista alla grotta sottostante, dove i leoni marini della **Nuova Zelanda** ne hanno fatto la loro casa. Potrete ammirarli dalla passerella in legno a pochi passi da loro, mentre si crogiolano sulle rocce e si rilassano al rumore delle onde.

![vista dell'Admiral Arch](/https://lh3.googleusercontent.com/-7gAr2m5xxnk/VCyhHSWxiQI/AAAAAAAAAKM/ErhpcfskaIw/s400/remarkable-rocks.jpg "vista dell'Admiral Arch")

L'altro parco nazionale dell'isola è il **Seal Bay Conservation Park**, dove tra il bush e la splendida baia i leoni marini si sono creati una vera e propria colonia. Qui non ci sono gabbie o zoo, perchè sono loro i padroni di casa e voi sarete loro ospiti, ammirandoli mentre giocano o riposano dopo una delle loro lunghe escursioni in mare per cibarsi. Perchè come spiega il cartello lungo il Boardwalk loro sono: _“Not lazy, just very tired”_.

![Foche rilassate sulla spiaggia](https://lh5.googleusercontent.com/-GFA1bmSU7Mw/VCyfSO_UDfI/AAAAAAAAAJ8/OVVS1bUkUAw/s400/dt-Seals-SA-9030164_Kangaroo-Island-Seals-C-SATC.jpg "dt-Seals-SA-9030164_Kangaroo-Island-Seals-C-SATC.jpg")

Il terzo e ultimo parco nazionale di **Kangaroo Island**, il **Kelly Hill Conservation Park**, vi mostra un altro lato del panorama naturalistico isolano: grotte sotterranee formate migliaia di anni fa e conosciute per le loro stalattiti di forme uniche. Una delle ultime scoperte? una stalattite a forma di scarpa da ballerina.
Dopo l'umidità del mondo sotterraneo, godetevi un po' di caldo e di sole nel Little Sahara, dune di sabbia altissime, dove potrete divertirvi scivolando giù con un surf. L'elemento che rende ancora più particolare questo ecosistema è come dall'alto delle dune vi potrete godere il verde del bush e le baie circostanti.
Dalla flora alla fauna, dal paesaggio agli animali. Se le foche e i leoni marini non vi bastano, una passeggiata tra gli animali del **Kangaroo Island Wildlife Park**, a **Parndana**, è ciò che fa per voi.

Qui potrete non solo dare da mangiare a **canguri** e **wallaby**, ma anche tenere in braccio per qualche minuto uno degli animali simbolo del Paese, il **koala**. Ma non è tutto, qui troverete anche **quokka**, il **cassowaries**, una sorta di struzzo colorato, uccelli tipici australiani, **echidna**, **aquile** e addirittura un **coccodrillo**.
Un'altra attività storica dell'isola, il **Pellican Feeding**, vi metterà a contatto con enormi pellicani. Si svolge tutti i giorni alle 5 del pomeriggio a **Kingscote**, una delle due cittadine principali di Kangaroo Island. Durante l'attività, _“l'addetto ai pellicani”_ vi spiegherà tutto su questi splendidi volatili e sugli uccelli marini dell'isola.
Queste sono solo alcune delle attività che **Kangaroo Islan** ha da offrirvi, un'isola che sicuramente vi lascerà un po' di **magia** da riportarvi in patria.