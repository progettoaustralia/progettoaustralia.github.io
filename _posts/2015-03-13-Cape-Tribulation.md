---
title: Cape Tribulation
categories: 
  - post
  - australia
published: true
layout: post
---

## Cape Tribulation

![Cape Tribulation](/images/gallery-cape-tribulation.jpg)
_LA FORESTA PLUVIALE CHE INCONTRA L'OCEANO_

A circa due ore e mezza di macchina da Cairns, 140 km, e a un'ora e mezza dalla splendida località marittima di Port Douglas, 84 km, ci inoltriamo nella foresta pluviale australiana, la **Daintree Forest**.

È un mistero come l'Australia riesca a cambiare così il suo paesaggio, da **Cairns**, piccola cittadina di mare, attraversiamo il fiume tra campi coltivati e proseguiamo verso **Port Douglas** con la strada che tocca l'oceano in più di un punto. Si passa poi per **Mossman**, inizio della foresta, famosa per le raffinerie di zucchero e la gola, il Mossman Gorge, e  finalmente arriviamo nel cuore della giungla.

Vi renderete conto di essere arrivati quando gli alberi di mango diventano palme e mangrovie. Un traghetto rudimentale vi permetterà di attraversare il fiume e di inoltrarvi finalmente nella foresta. Una strada unica, dove gli alberi sono talmente alti che vi faranno ombra durante tutto il tragitto.

Ci sono diversi modi per visitare al meglio **una delle foreste più antiche del mondo**. Una passeggiata con guida esperta vi permetterà di conoscere la flora e la fauna di questo territorio unico. Si organizzano **tour di due ore, mezza giornata e addirittura di notte** per conoscere gli animali del calar del sole. 
La seconda opzione, invece, è quella di inoltrarvi nella foresta da soli seguendo uno dei percorsi segnalati: **Dubuji Boardwalk**, dove potrete trovare tra una palma e l'altra il rarissimo insetto a stecco della menta piperita; la **Mardja Botamic Walk** per osservare le splendide mangrovie o la **Kulki Boardwalk** che vi porterà a uno punto panoramico da dove ammirare le spiagge deserte di Cape Trib, come la chiamano gli australiani.

Ma non è finita qui, ci sono percorsi che vi permetteranno di visitare le meravigliose spiagge che circondano Cape Trib, come **Emmagen Beach** e **Cowie Beach** o addirittura a scalare il **Mt. Sorrow** per godervi dall'alto una vista a 360 gradi della foresta. 

A Cape Tribulation le attività non scarseggiano, potete godervi un po' di sole e mare sulla spiaggia deserta vicino al resort, fare **snorkelling** tra migliaia di pesci e coralli o provare qualcosa di assolutamente nuovo come il **Jungle Surfing**, una sorta di bungee jumping in orizzontale nella foresta. Un'altra attività molto comune nella zona è un **giro in barca** sul fiume Daintree per scovare qualche coccodrillo e per ammirare la varietà di piante e animali acquatici tipici solo di questa zona.

Cape Tribulation offre una vasta scelta anche per quanto riguarda i posti dove dormire, **da resort a campeggi**, tutti ovviamente immersi nella natura, tra alberi secolari o sulla spiaggia. E se questo non è ancora abbastanza, potrete optare per i resort o hotel che vi faranno **dormire sugli alberi** completamente circondati dalla foresta.

Se siete indecisi su dove pernottare, visitate la pagina web [http://www.capetribulation.com.au](http://www.capetribulation.com.au), il sito ufficiale della **Daintree Forest**. 

Un'altra esperienza unica nella natura australiana, un ambiente dove godervi un po' di pace lontano dalle grandi città.