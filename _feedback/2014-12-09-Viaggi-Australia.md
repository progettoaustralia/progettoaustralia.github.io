---
published: true
layout: feedback
title: Dante, Daniela, Giulia, Cesare & Lorenzo
categories: 
  - australia
---

# Agosto 2014

## Dante, Daniela, Giulia, Cesare & Lorenzo

Cara Paola,

eccoci rientrati dalle nostre meravigliose vacanze. Non è stato facile lasciare l'Australia, questa bellissima terra in cui abbiamo lasciato parte del nostro cuore!

Abbiamo scoperto *Pogetto Australia* per caso, navigando in internet alla ricerca di informazioni per il nostro viaggio, ed è stata una meravigliosa sorpresa.

Siamo sicuri che senza di te e senza la tua professionalità, questa esperienza non sarebbe stata così intensa e perfetta in ogni suo piccolo dettaglio!

I tuoi consigli e la tua gentile presenza ci hanno aiutato a costruire al meglio, tappa per tappa, il viaggio che ricorderemo per sempre. Già dal nostro primo giorno a Melbourne avevamo capito che l'Australia ci avrebbe rapiti, e così è stato. Inutile dirti che ogni singolo istante è stato perfetto, ma ci sono dei ricordi speciali che abbiamo portato a casa con noi.

Imperdibili i 3 giorni in auto lungo la Great Ocean Road, con panorami mozzafiato e paesaggi da film. Il viaggio in auto ci ha permesso di respirare appieno la vera Australia, con esperienze che mai ripeteremo: la notte passata in un cottage al Grampians National Park con i canguri che ci salutavano dal giardino, lo spettacolo naturale dei Dodici Apostoli e tutti quei chilometri di natura selvaggia e incontaminata, per arrivare allo spettacolo più bello: Kangaroo Island, una piccola perla che anche grazie al tuo consiglio abbiamo avuto modo di esplorare e vivere al meglio.

Un altro momento che ancora ci emoziona è stato il tramonto ad Ayers Rock, immersi nella storia e nella cultura aborigena di un paese che ha davvero molto da offrire.

Dal silenzio e dalla spiritualità di Uluru e dei Monti Olgas, siamo passati allo splendore della barriera corallina di Cairns e all'avventurosa escursione nella foresta pluviale di Cape Tribulation, assolutamente da non perdere.

Se gli spettacoli naturali di questa terra ci hanno lasciati senza parole, non da meno sono stati i soggiorni a Melbourne (la nostra preferita), Sydney e Brisbane, città, quest'ultima, in cui abbiamo avuto il piacere di conoscerti e di passare una bellissima serata insieme ai tuoi racconti.

Avevamo già intuito da subito la tua passione e professionalità in questo lavoro, ma conoscerti di persona ci ha confermato tutto ciò.

Non possiamo fare altro che ringraziarti per averci aiutato, consigliato e supportato nel rendere concreto questo sogno, e sicuramente a tutti i nostri amici consiglieremo “Progetto Australia” come migliore Tour Operator per questa esperienza.

E poi Paola, lo sai meglio di noi, l'Australia è un paese immenso e un solo viaggio non basta per scoprirne tutte le sfaccettature, quindi ci auguriamo di poter restare in contatto e chissà, magari rivederci un giorno.

Un abbraccio forte da tutti noi!
